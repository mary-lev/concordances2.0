(Анзер.)

Слов(о) данила заточенаг(о) на белоωзеро.
 i написа ωт туги с(е)рдца своего. 
 к великому кн(ѧ)зю васил(и)ю iвановичю



I. Вострубим братие як(о) в златокованную трубу. 
 в разуме ума своего.
 i начнем бити в сребреныя арганы 
 взвѵтiе м(у)дрости своея.



востани слава моя. 
 востани пс(а)лт(ы)ри i гусли 
востану рано i исповѣм ти с(я), 
да разверѕу в притчах уста моя. 
 провещаю во языцех сл(а)ву мою. 
с(е)рдце бо смысленаг(о) 
 укрепляется в телеси е(го). 
 м(у)дростiю.








II. язык мои
 трость книжника скорописца, 
i увѣтлива уста велерѣчивая быстрость.
сего ради покушахся написати
 вес(ь) разум с(е)рдца моег(о). 
 i разбих злѣ 
 аки древяныя младенца ω камен(ь).






III. но боюс(я) г(о)с(по)д(и)не 
 похуленiя твоег(о) на мя.



IV. аз бо есмъ 
 аки ωная смоковнiца проклятая,
не iмѣю плода покаяния.
iмѣю бо с(е)рдце аки лице без ωчiю.
и быс(ть) умь мои 
 як(о) нощныи вран на нырищи забдѣх. 
 i разсыпас(я) живот мои
 аки ханаωнскiи цар(ь) буестiю. 
 i покры мя нищета 
 аки чермное море фараωна.





V. се же бѣ написах 
 бежа ωт лица худож(е)ства моего. 
аки агар(ь) рабыни 
 ωт сарры г(о)с(по)жа своея. 



VІ. но вѣдех кн(я)же г(о)с(по)д(и)не 
 твое добросердiе к себѣ.
 i прiтекох ко ωбычнои твоеи любви. 
пишет бо в писанiи,
просящему у тебе даи. 
 толкущему ωтверѕи, 
 не лишен будеши ц(а)рства н(е)б(е)снаго. 
писано бо ес(ть) 
возверзи на г(о)с(по)да печал(ь) свою 
 i тои тя препитает в вѣк(и). (л. 382)





VІI. аз бо есмь кн(я)же г(о)с(по)д(и)не 
як(о) трава растущiя на застѣнии. 
на нюж(е) ни с(о)лнце сiяет ни дождь дождит. 
тако i аз кн(я)же г(о)с(по)д(и)не мои 
 всѣми ωбидим есмъ. 
зане ωгражен есмъ страхом грозы твоея 
 як(о) ωплотом твердым.





VІII. но не возри на мя кн(я)же г(о)с(по)д(и)не мои. 
 як(о) волкь на агня. 
но возри на мя 
 як(о) м(а)ти на младенца. 
возри г(о)с(по)д(и)не на птица н(е)б(е)сныя 
як(о) тiи ни ωрют ни сѣют, 

но уповают на м(и)л(о)сть б(о)жiю. 
тако и ты г(о)с(по)д(и)не 
 желаем м(и)л(о)сти твоея. 





IX. зане г(о)с(по)д(и)не кому б(о)голюбиво. 
 а мнѣ горе лютое. 
кому бело ωѕеро, а мнѣ чернѣе смолы. 
кому лача ωѕеро, 
 а мнѣ на нем седя плач горкiи. 
 кому тои ес(ть) новград, 
 а мнѣ i углы ωтпадали.
 зане процвете часть моя.




X. друзи ж(е) мои 
 ωтвергшес(я) мене.
зане не поставих пред ними 
 трапезы. мног(о)различных брашен. 
мнози бо дружатся со мною 
погнетающе руку в солило.
а при напасти, аки врази ωбретаются.

i паки помагающе подразити нозе мои.
ωчима бо плачют со мною, 
 а с(е)рдцем смеют ми с(я). 
тѣмь ж(е) не ими другу вѣры, 
 ни надеис(я) на брата.






XI. не лгал бо ми ростислав кн(я)зь. 
лутче ми реч(е) см(е)рть 
 неже курское кн(я)женiе.
тако ж(е) и мужеви, лутши см(е)рть
неж(е) продолжен живот в нищетѣ. 
яко ж(е) бо соломон реч(е). 
ни богатства нi убож(е)ства 
 не даж(ь) ми г(о)с(по)ди.
аще буду рече богат, то гордость воспрiиму. 
аще ли буду убог,
 то помышлю на разбои i на татбу, 
 а жены на блуд.







XII. Тѣмь ж(е) вопiю к тебѣ, 

 ωдержим есмъ нищетою.
помилуи мя 
 с(ы)не великаг(о) ц(а)ря владимiра. 
да восплачюс(я) рыдая, якож(е) адам рая. 

пусти тучю на землю худож(е)ства моег(о).





XIII. зане г(о)с(по)д(и)не богат муж, 
 вездѣ знаем ес(ть)
 i на чюжеи странѣ друзеи имѣет.
а убогiи i во своих невидим ходит. 
богатыи возглаголет, вси умолкнут. 
 а слов(о) ег(о) до ωблак вознесут. 
а убогiи возгл(агол)еть, вси нань кликнут. 
 —— 
ихь ж(е) бо ризы свѣтлы, тѣх i рѣчи ч(е)стны. 
























































(XVII.) княз(ь) ког(о) аще в печали призрит. 
то аки студеною+ водою напоит 
 в’ зноиныи ден(ь).



XVIII. птица бо радуется веснѣ, 
 а младенец м(а)т(е)ри. 
тако i аз радуюся кн(я)же г(о)с(по)д(и)не 
 твоея м(и)л(о)сти. 
весна бо украшает цвѣты землю, 
а ты, г(о)с(по)д(и)не вся ωживляеши 
 м(и)л(о)стiю своею. 

сироты i вдовицы ωт велможь i ωт насилникь
 погружаемы.
 а тобою г(о)с(по)д(и)не свобожаеми.



XIX. Кн(я)же мои г(о)с(по)д(и)не, 
 яви ми ѕрак лица твоего.
як(о) глас твои сладокь,
 i ωбраз твои красен, 
усты медвени, и[стачают] устнѣ твои


[и послание] твоеи яко плодом. 





но аще ѧси i веселишис(я) с велможами твоими,
 многими брашны. 
а мене помяни единаг(о), в темне седяща мѣсте.
 сух хлѣб ядуща. 
 iли пiеши сладко питiе (л. 384) 
а мене помяни теплу воду пьюща, 
 i праха нападшу ωт мѣста незавѣтрена.
егда же ли лежиши на мяхкихь постелях 
 под собол(ь)ими ωдеялы. 
а мене помяни г(о)с(по)д(и)не под единем платом 

 лежаща на голѣ земли. i зимою умирающа, 
 i каплями дождевными яко стрелами 
 с(е)рдце пронизающе.




XXI. да не буди кн(я)же 
рука твоя согбена на поданiе убогим.
ни чашею бо моря iсчерпати, 
ни нашим iманием твоег(о) дому iстощити.
яко ж(е) бо невод не удержит воды 
 точiю рыбы. 
тако i ты кн(я)же, 
 не воздержи злата ни сребра, 
 но раздаи людем.













XXII. паволока бо iспещрена многими шолки, 
 красно лице являет. (л. 384 об.)
тако i княз(ь) многими людми 
 честен i славен по всѣм странам.
яко ж(е) реч(е) соломон. 
 слава ц(а)рю во многих языцех.
тако i тебѣ кн(я)же. 
 —— 
 —— 
 слава i побѣда велика во многих людех. 
яко ж(е) бо похвалис(я) езекѣи ц(а)рь 
 послом ц(а)ря вавилонског(о).
i показа им множ(е)ство злата i сребра. 
 ωни же рѣша ему. 
наш ц(а)рь богатѣе тебе 
 не множеством злата i сребра. но множеством воя.
зане ж(е) мужи злата добудѵт, 
 а златом людеи не добыти. 
яко ж(е) реч(е) свѣтослав кн(я)зь 
 с(ы)нъ iгорев
 идя на ц’рьград с малою дружиною. 
i реч(е) им братия моя. 
 нам ли ωт града погинути, 
 или граду пленену быти ωт нас.
ωни ж(е) рѣша,
яко ж(е) г(о)с(по)дь повелит тако i будет.
моисеи ж(е) пр(о)рокь реч(е).
поженет един сто, 
 а ωт ста двигнется тма.
надѣяс(я) на г(о)с(по)да, як(о) гора сшωн 
 не подвижется в вѣк(и).










XXIII. дивья бо за буѧвым кони пасти,
 так(о) i за добрым кн(я)зем iли воеводою воевати. 
многажды бо безнарядием полцы
 погибают. 
Видѣх велик звѣр(ь), а гл(а)вы не iмущь. 

тако i многия полки без добра кн(я)зя. 
 или воеводы.





XXIV. гѵсли бо строѧтся персты, 
 а тѣло ωсновается жилами, 
а дуб крепится множ(е)ством кореня.
тако i град н(а)шь крепится твоею державою.



XXV. зане княз(ь) щедръ ωт(е)ць ес(ть) всѣм. 

слузи бо мнози ωтца i м(а)т(е)ре лишаются 
 i к нему прибегают. 
добру г(о)с(по)д(и)ну служа 
 дослужатся свободы. 
 а злу г(о)с(по)д(и)ну служа (л. 385 об.)
 дослужатся болшiя работы.
зане княз(ь) щедрь 
 аки река, текущi без берегов 
 сквозе дубравы. 
напаяющи не токмо ч(е)л(овѣ)ки 
 но i скоты i вся звѣри. 
а кн(я)зь скупъ аки рѣка з береги. 
 а береги круты i каменны. 
нел’зѣ ту ни коня поити. 
а боярин щедрь аки кладяз(ь) 
 сладок. 

а боярин скупь, аки кладяз(ь) слан.







XXVI. а простым людем гл(агол)ю.
не iмѣи себѣ двора близ ц(а)р(е)ва 
 дому.

 i не держи села близ кн(я)жа села.
тиун бо ег(о) акi ωгнь, третицею 
 накладен. 
 а дворовые ег(о) люди аки iскры.
аще ωт огня устережешис(я).
но ωт iскры не можеши устеречис(я) 
 i изженiя портъ.








XXVII. Кн(я)же г(о)с(по)д(и)не мои 
 не лишаи хлѣба нища м(у)дра.
ни богата безумна несмыслена не вознеси до ωблака. 
нищь убо м(у)дрь, аки злато в калне судне. 
а богат красен а несмыслен. 
 то аки паволочитое возглавiе соломы 
 наткано.





XXVIII. кн(я)же г(о)с(по)д(и)не мои, 
 не зри внѣшняя моя.
 но зри внутреняя моя. 
аз бо ωдеянiем есмь скуден. 
 но разумом ωбилен.
юнъ возрастъ iмѣю, но стар смыслъ. 
внѣуду мыслiю паря аки ωрел по воздуху.











но подстави г(о)с(по)д(и)не сосуды скуделничи
под поток капля языка моего. 
да накаплют слажше пач(е) меду 
 словеса усть моих.
яко ж(е) бо д(а)в(и)дь реч(е).
сладка словеса твоя 
 пач(е) меду устом моимъ.
 ибо i соломон реч(е). 
словеса добра, сладостiю напаяют д(у)шу.
покрываеть ж(е) печал(ь) с(е)рдце безумному.








XXX. мужа бо м(у)дра послеши на посолство. 
 мало ему кажи. 
а безумнаго послеши, 
 i сам не ленис(я) по нем iти. 
ωчи бо м(у)дрых желают бл(а)гих. 
 а безумнаг(о) дому пировнаг(о). 
лутше слышати прѣнiя м(у)дрых, 
 нежели наказанiя безумных.

даи бо реч(е) прем(у)дру вину, i прем(у)дрѣе
 будет.






XXXI. а простая рѣч(ь).
не сѣи бо на бороздах жита, 
ни м(у)дрости на с(е)рдце безумных.
безумных бо ни ωрют нi сѣют. 

 но сами с(я) ражают. 
как в утел сосуд лит(и), 
 так(о) безумнаг(о) учити. 
псом бо i свинiям не надоб(е) 
 злато i сребро.
ни безумному драгая словеса. 
ни мертвеца розсмешити, 
 ни безумнаг(о) наказати. 

коли пожрет синица ωрла.
коли камен(и)е воспловет по водѣ. 
коли свинiя учнет на бѣлку лаяти.
тогды безумныи уму научится.











XXXII. или ми реч(е)ши,
 ωт безумiя еси молвилъ.
то не видал есми н(е)ба полстяна, 
 ни звѣздъ лутованых 
ни безумнаг(о) м(у)дрость гл(агол)юща. 
iли реч(е)ши, солгал еси як(о) песъ. 
добра бо пса i бояре любят. 
или ми речеши солгал еси яко тат(ь). 
аще бых украсти умѣл. 
 то толико бых не скорбѣл. 
д(е)в(и)ца бо погубьляет красоту свою 
 блудом. 
а муж свое муж(е)ство татбою.




XXXIII. Кн(я)же мои г(о)с(по)д(и)не, 
не море топит корабли, но вѣтри. 
 не ωгнь творит разженiе желѣзу, (л. 387 об.)
 но надыманiе мешное.
тако ж(е) i кн(я)ѕь, не сам впадает 
 в вещь, 
 но думчiе в’водят. 
з домрым бо думцею думает кн(я)ѕь. 
 i ωн высока стола додумает. 
а не с смысленым думцею думает, 
 i ωн и малаг(о) стола лишен будет.





ХХХIV. гл(агол)ют бо в мирских притчах. 
не скот в скотех коза,
 не звѣрь в звѣрех ежь, 
ни рыба в рыбах рак. 
 ни птица во птицах нотопыр(ь). 

не муж в мужех, коим своя жена 
 владѣет. 
ни жена в женах, иж(е) ωт своег(о) мужа блядет. 

не работа в работах 
 под жонками возь возити.






ХХХV. дивiе дива, иж(е) кто поимаеть 
 жену злоωбразну 




(ХХХVI.) —— 
приничюще к зерцалу, 
 i мажущус(я) румянцом. 
 i рѣх еи, не зри в ѕерцало.
 видевши бо нелѣпость лица своег(о), 
 да не болшую печал(ь) прiимеши. 






ХХХVII. или речеши женися у богата чтя 
чти ради 
 ту пеи i ѣж(ь).

то лучши бѣ вол в’вести в дом свои, 
неж(е)ли зла жена поняти.
вол бо не молвит ни зла мыслит.
а злая жена бiема бѣсится, а кротима высится. 
не вѣст бо ωбычая любве хранити. 
в богатстве гордость прiимает,
а во убож(е)ствѣ всѣх укаряет.







ХХХVIII. что ес(ть) жена зла, 
гостинница неусыпная. кунница бесовская. 

что ес(ть) жена зла. мирскiи мятеж, 
ωслепленiе уму. 
 началница всякои злобе. 
в’ ц(е)ркви бесовская мытница, 
поборница греху. засада сп(а)с(е)нiю.





XXXIX. аще которыи муж, 
 смотрит на красоту жены своея, 
 i на еѣ ласковая словеса и льстивая, 
 а дѣл ея не iспытует. 
то даи ему б(о)гь, трясцею болѣти.
 —— 




XL. но по сему братие разсматряите злу жену. 

иж(е) рече мужу своему. 
 г(о)с(по)д(и)не мои свѣте ωчiю моею. 
аз на тя не могу зрѣти.
а иж(е) егда гл(аголе)ши ко мнѣ, тогда возря на тя 
 ωбумираю.
 i воздрожат ми вся уды тѣла моег(о). 
 i тогда поничю на землю. 








XLI. Послушаите жены слова ап(о)с(то)ла павла, 
 гл(аголю)ща. 
кр(е)стъ ес(ть) гл(а)ва ц(е)ркви, 
 а муж гл(а)ва женѣ своеи.
жены ж(е) стоите в ц(е)ркви 

молящес(я) б(о)гу i с(вя)теи б(огоро)д(и)цы. 
а чему ся хотите учити. 
 i вы учитес(я) дома у мужеи своих. (л. 389)
а вы мужи водите жены своя по закону. 
понеже не борѕо ωбрѣсти добры жены.





XLII. добра жена венец мужу своему 
 i беспечалие. 
а зла жена, лютая печал(ь) мужу своему 
 i истощанiе дому. 
червъ древо тлит,
 а зла жена дом мужа своег(о) iстощит. 
лучши ес(ть) во утле лод(и)и ѣздити, 
нежели злѣ жены таины повѣдати.
утла убо лод(и)я порты мочит.
 а злая жена всю жизнь мужа своег(о) погубит.
лучши ес(ть) камен(ь) долоти. 
 —— 

желѣзо увариш(и), а злы жены не научити. 






XLIII. зла бо жена ни ученiя требует, 
 ни ц(е)рковвника чтит 
ни б(о)га с(я) боит, ни людеи стыдится. 

но вся укоряет, i вся ωсужает.





XLIV. что лва злѣе, в четвероногих.
 i что змѣя лютѣиши по земли полѕящих. 
всего тог(о) злѣя злая жена. 
нѣс(ть) бо злобы на земли, боле злобы женски. 
женою бо iсперва прадед н(а)шь адам 
 iз рая изгнан бысть.
жены ради иωсиѳ прекрасныи 
 в темницы затворен. 
жена далида предасть мужа своег(о) 
 самсона силнаго iноплеменником. 



ω злое ωстрое ωружiе дьяволе. 
 стрела летящи с чемерем.




пишет нѣгде нѣкто.
як(о) не ωбрѣте дьявол в звѣрех ни в скотех 
 ни в гадех. 
кѣм прелстити адама. 
но в змiю преωбразис(я), i прелсти евву.

XLV. iндеж(е) гл(агол)ет.
нѣ у коег(о) мужа, умре зла жена. 
ωн же по см(е)рти ея нача дѣти своя 
 продавати. 
людiе ж(е) рѣша ему. чему продаеши дѣти своя. 

ωн же реч(е). аще будут родилис(я) 
 в м(а)т(е)рь.
то возрастши мене продадут. 



XLVI. i паки возвратимся на предняя словеса. 
 аз бо кн(я)же г(о)с(по)д(и)не, ни за море ходих. 
 ни ωт филосоѳ научихся.
но аки пчела падая по различным цвѣтом. 
 i совокупляя медвеная соты. 
тако i аз. по многим книгам 
 избирая сладость словесную i разум
накопих аки в мѣх воды [морския].





XLVII. да уж(е) не мног(о) [глаголю







не отме]таи безумному [прямо] безумiю его. 
 да не повинен ему будеши.
[уже бо пред]стану с ним гл(агол)ати.
 [не буду] да аки мѣх утел 
 роня богатство неiмущим.
да не уподоблюс(я) жерновом 
 як(о) тѣм люди многи насыщают. 
а сами собя насытити не могут жита.
да не возненавиден буду миру 
 со многою бесѣдою.
яко ж(е) бо птица частящи словеса своя. 
 скоро возненавидена бывает
гл(агол)ет бо [мирских] в притчах 
рѣч(ь) про[должена] не добро. добрω [продолже]на 
 паволока. 













 iноплеменником. 
жены ради в трои 
 всѣм ѧзыком паденiе велие быс(ть).
жены ради прем(у)дрыи ц(а)рь соломон 
 iдолом поклонис(я). 
жена великаг(о) про(ро)ка ил(и)ю убити восхотѣ. 
i жена iроду повелѣ пр(е)дт(е)чину гл(а)ву ωтсещи.
i вел(и)каго светилника iωан(н)а златоуста 
 ц(а)р(и)ца с пр(е)ст(о)ла согна.
i ина множаиша в ветхом i новем законе
i дон(ы)не многая злая творятся в мире. 
 i погибают их ради мнози. 

