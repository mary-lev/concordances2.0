Слово данила заточеника 
еж(е) написа своему с(ы)ну 
ярославу володимеровичю
г(о)с(под)и бл(аго)с(ло)ви ω(т)ч(е).
I. Вострубит яко во златокованныи трубы. 
в разум ума своего 
и начнет бити во сребреныя арганы 
возвѣстия м(у)дрости своея
востани слава моя 
въстани псалтыри и гусли. 
въстану рано исповѣмся 
да разверзу въ притчах гадания моя. 
провѣщаю въ языцех славу мою. 
сердце бо смысленнаго
укрепляет в телесѣ его 
красотою и мудростию
II. быс(ть) язык мои 
тростъ книжника скорописца 
и увитва уста аки реченная быстростъ 
сего радии покушахся напасти 
всякъ съузъ с(е)рдца моего 
и разбѣхъ злѣ 
аки древняя мл(а)д(е)нца о камен(ь). 
III. не убоюся г(о)с(поди)не 
твоего похулениа на мя
IV. аз бо есмъ
она смоковница проклятая 
не имѣю 
с(е)рдца аки лице без очию 
быстъ ум мои 
аки нощны вран на нырищи забдѣх 
и рассыпас(я) живот мои 
аки ханаонеиски ц(а)рь буестью 
покры мя нищета 
аки чермное море фараона
V. се же бѣх написах 
бѣжа от лица художества моего 
аки агар рарабыни 
от сарры г(о)сп(о)жи своея
VI. но видѣх г(о)с(поди)не 
твоег(о) бл(а)госердия 
и притекох ко обычнои твоеи любви
гл(агол)ет бо в писаниі 
просящему у тебе даи 
толкущему отверзи 
да не лишен будеш(и) ц(а)рства н(е)б(е)снаго 
писано бо естъ 
возверзи на г(о)с(по)да печал(ь) свою 
и тои тя препитает в вѣки
VII. аз бо есмь кн(я)зе 
аки трава блещена ростяще но ростяще за стѣни
на нюже ни солнеце ни дождь идет
тако аз 
всѣмъ обидимъ есмь 
зане огражен есмь страхом грозы твоея 
яко подоломъ твердым
VIII. но не возри на мя г(о)с(поди)не 
яко волкъ на ягня 
но возри на мя г(о)с(поди)не
яко м(а)ти на мл(а)денца
возри на птица н(е)б(е)сныя 
яко ти не орють ни сѣют 
но уповают на м(и)л(о)сть б(о)жию
тако і мы г(о)с(поди)не 
желаем 
IX. кому б(о)го||любивая 
а мнѣ лютое 
кому бело ωзеро a мнѣ чернѣе смолы
кому лучь озера 
a мнѣ на нем седя плач горкиі 
кому ти естъ нов град 
a мнѣ углы отпадали 
и зане протцветет часть моѧ
X. друзи ж(е) мои и ближниі мои 
і ти отвер’зошас(я) мене 
зане поставих пред ним(и)
тряпезы многоразличных брашен 
мнози бо дружатся со мною
в солило 
а при напасти аки врази мои очима бо плачются
врази мои обретаются 
і паки помогающи подразити нозѣ твои 
плачются со мною 
а сердцем смеют’ ми с(я) 
тѣмь не ими другу вѣры 
ни надѣися на брата
XI. и гл(агол)ъ бо ми рстислава кн(я)зь 
лѣпше ими см(е)ртъ 
ни курское кн(я)жение
и тако мужеви лѣпши смертъ 
ниже продолжен живот в нищетѣ 
яко же бо солобан реч(е) 
ни богатства ни убожества 
г(о)с(по)ди не дай же ми 
аще ли буду богатъ гор’достъ восприіму 
аще ли буду 
помышляю на татбу и на разбои
а жены на блядню
XII. тѣм же вопию к тебѣ 
одержимъ нищетою 
помилуи мя 
с(ы)н(о)ве великог(о) ц(а)ря владимера 
да не восплачются и рыдаю аки ад рая 
пусти на землю тучю художества моег(о) 
ХIII. зане же г(о)с(по)д(и)не богат муж 
вездѣ знаем есть 
а убогь во своих невидимъ ходит 
богат возгл(агол)ет вси молчат
а убогь возгл(агол)ет вси на него кликнут 
их же ризы свѣтлыя тѣх рече ч(е)стная
и вознесут слово его до облакъ
XIV. кн(я)же мои г(о)с(по)д(и)не 
избави мя от нищеты сея 
яко серна от тенята яко птица от кляпцы 
яко утя от нохтя нисамаго ястреба 
яко овца от оусть л’вов
XV. аз бо есмь кн(я)же аки древо при пути 
мнози бо их посецают его 
и на огнь мещут его
тако и аз всимъ обидим есмъ
зане огражен есмь страхом грозы твоея
XVI. яко же бо олово гинет 
часто расливаемо 
тако и ч(е)л(о)в(ѣ)кь приемля многы бѣды 
и никто ж(е) может соли зобати 
всяк бо ч(е)л(о)в(ѣ)къ хитрит и мудрит 
о чюжеи бедѣ 
а о своеи не можеть смыслити 
злато искушается огнем 
а ч(е)л(о)в(ѣ)къ напастъми 
пшеница бо много бо мучима 
чистъ хлѣбь являет 
а в печали свершен умъ 
молюве кн(я)же ризы казит 
а печал(ь) ч(е)л(о)в(ѣ)ка
печалну мужу засушит кости
XII. аще кто ч(е)л(о)в(ѣ)ка у печали призритъ 
аки студеною водою напоит 
во зноины ден(ь)
XVIII. птица радуется веснѣ 
а младенец матери 
весна украшает цвѣты землю
а ты оживляеши м(и)лос(ти)ю своею 
ч(е)л(о)в(ѣ)ки
і сироты i вдовицы от велмож 
вогружаем 
XIX. кн(я)же мои г(о)с(по)д(и)не 
яви ми зракъ лицу своего 
яко глас твои сладок 
и образ твои красен 
святиі источаютъ устнѣ твои 
и послание яко раи с плодомъ
XX. но егда веселится 
многими брашны 
a мнѣ помяни сух хлѣб ядущи
или коли пиеши слаткое питие
a мнѣ помяни теплу воду пиюще
праха нападша от мѣста незавѣтрена
егда ляжеши на мяхких постелях
под соболими одеялы 
а мнѣ помяни под единем платном 
лежаще 
и каплями дождевными аки стрелами
с(е)рдце проннизающе
XXI. да не будеши кн(я)же 
рука твоя собгена на подание убогим
ни чашею бо вина море разчерпати 
ни нашим иманием твоего дому истощити 
яко же бо невод не удержит 
точию едины рыбы 
та[ко] и ты кн(я)же 
не воздержи злата ни сребра
но раздаи людем
XXII. поволока испестрена многими шелки
красно лице являет 
так(о) и кн(я)зь многими людми 
честен и славен по всѣмъ страннам
яко же бо хвалишас(я) езекѣис ц(а)рь 
послом ц(а)рѧ вавилонскаго 
показа имъ множество злата и сребра 
они ж(е) реч(е) 
нашъ ц(а)рь богатѣе тебѣ
не множество злата но множество воѧ 
занже мужи злата добудут 
а златом мужа не добыти і 
яко ж(е) реч(е) свято славъ княз(ь) 
с(ы)нъ олгин 
ида на ц(а)рь град с малою дружиною 
и реч(е) намъ ли братия 
от града погибнути 
или град от нас пленен будет 
поженет бо един 100.
а от ста двигнетца 10000 
надѣяся на г(о)с(по)да яко гора сион 
не подвижится в вѣки 
XXIII. див(и)я на боянѣм кони пасти
тако за добрым кн(я)зем воевати 
многажьды бо безнарядием полцы
погибають
видѣх звѣри великия главы не имѣет 
тако і многиѧ полцы без добра кн(я)зя
XXIV. гусли бо струяют перьсты 
а тѣло основается жилами 
а дуб скрепится множеством корени
тако и градницы твоею державою
XXV. зане кн(я)зь щедрь от(е)ць естъ 
слуѕѣ бо мнозѣ отца и м(а)т(е)ри лишаются
і к ним прибегают 
добро бо с(ы)ну служа 
дослужится слободы 
а злу с(ы)ну служа 
дослужится болшея работы 
зане кн(я)зь щедрь
аки река текущия без берегов 
сквозѣ дубравы 
напоѧюще не токммо ч(е)л(о)в(ѣ)ки
но вся звѣри 
а кн(я)зъ скупъ аки река без берегов 
а берези каменни 
нелзѣ пити ч(е)л(о)в(ѣ)ку ни коня напоити 
а боярин щедрь аки кладяз
при пути сладокъ 
напояние многим мимоходящим 
боярин скуп аки кладез солонъ
XXVI. не имѣи собѣ двора близ ц(а)р(е)ва 
дв(о)ра 
не держи села близ кн(я)жа села
тиун бо ег(о) аки огнь трипечию 
накладен
и родовичи его аки істры 
аще от огня устережешис(я) 
но и самь не можеш(и) устеречис(я) 
и сжжениѧ портъ 
г(о)с(по)д(и)не мои не имѣи собѣ двора 
близ ц(а)р(е)ва вдвора не держи