(Толст.)

Слово ω даниле. ѕаточнікѣ





I. Вострубимъ братіе яко во златокованныѧ трубы.
 в разум, оума своего.
и начнемъ биті сребреныѧ арганы,
 и возвѣемъ м(у)дрости своѧ.


б(о)же б(о)же мои въскую мѧ еси ωставил
востани слава моа
 востани въ ψалтыри и в гуслехъ.
востану рано исповѣм ти сѧ.
да разверзу во притчах гаданie мое.
 провѣщаю во ѧзыцѣхъ славу мою.
с(е)рдце бо смысленаго
 оукрѣплѧетсѧ в телеси его
 м(у)дростію.








II. бысть ѧзыкъ мои
 трость книжніка скорописца.
и оувѣтлива оуста, [а]ки рѣчьннаѧ быстрость.
сего ради покушахсѧ написати
 всѧкъ сооузъ с(е)рдца моего.
и разбихъ злѣ
 аки древнѧя мл(а)д(е)нца ω камень.






III. но боюсѧ г(о)с(по)д(и)не
 похуленіе твоего на мѧ.



IV. азъ бо есмь
 яко она смоковница проклѧтаѧ,
не имѣѧ плода покаѧнію.
имѣю бо с(е)рдце аки лице без ωчию,
и бысть оумъ мои
 яко нощны вранъ на нырищи забдѣхъ.
и разсыпасѧ животъ мои
 аки ханаωнскі ц(а)рь буестію,
и покры мѧ нищета.
 аки чер’мное море фараона,





V. се же бѣхъ написахъ
 бѣжах ωт лица художьства моего.
аки агарѧ рабынѧ,
 ωт сар’ры г(о)с(по)жи своеѧ.



VI. но видѣхъ г(осподи)не кн(ѧ)же
 твое добросердіе к себе.
и притекох ко обычнои твоеи любве.
гл(агол)етъ бо писаніе,
просѧщему оу тебе даи,
 толкущему ωтврьзи.
да не лишен будеши ц(а)рства н(е)б(е)снаго
писано бо есть.
возвер’зи на г(оспод)а печаль свою
 тои тѧ препитаетъ во вѣкы.





VII. азъ бо есмь кн(ѧ)же г(осподи)не
яко трава блещанна растуще за стѣнію.
на нюже ни с(о)лнце сияетъ, ни дождь идетъ.
тако и азъ кнѧж(е) г(осподи)не
 вс[ѣ]ми ωбидимъ есмь.
зане ωграженъ есмь страхомъ грозы твоеѧ,
 яко оплотомъ твердымъ.





VIII. но не возри на мѧ кн(ѧ)же г(осподи)не
 яко волкъ на ягнѧ.
но возри на мѧ г(осподи)не мои
 аки м(а)ти на мл(а)д(е)нца.
возри г(осподи)не на птицы н(е)б(е)сныѧ
яко ти ни орютъ ни сѣютъ
 ни в житницу собираютъ
но оуповают’ на м(и)л(о)сть б(о)жію.
тако и мы кн(ѧ)же г(осподи)не
 желаемъ твоеѧ м(и)л(о)сти.





IX. зане г(осподи)не кому любиво.
 a мнѣ горе лютое.
кому бело озеро a мнѣ черные смолы.
кому лачь озеро
 a мнѣ на немъ сѣдѧ плачь горки.
 кому ти есть новъгород,
 a мнѣ оуглы ωпали.
 зане не процвѣте часть моѧ.




X. друзи же мои и ближніи мои
 и тіи ωтвръгошасѧ мене.
зане, не поставих пред ними
 трапезы, многоразличныхъ брашенъ.
мнози бо дружатсѧ со мною,
а погнетающе руки в солило.
а при напасти аки врази ωбрѣтаютсѧ.

и пакы помагающе под’разити нози мои.
ωчима бо плачютъ со мною,
 а с(е)рдцемъ смѣют’ ми сѧ.
тѣм же не иму другу вѣры.
 и не надѣисѧ на брата






XI. не лгалъ бо ми. ростиславъ кн(ѧ)зь.
лѣпши бы ми см(е)рть
 а не курское кнѧж(е)ніе,
тако ж(е) и мужеви лѣпше бы ми см(е)рть
нежели продолжен животъ в нищетѣ.
яко же бо соломанъ рече,
ни богатества ни оубожества
 не даи ми г(оспод)и.
аще ли буду богатъ гордость воспріиму.
аще ли буду оубогъ
 помышлѧю на татьбу, и на розбои.
 а жены на блѧдню.







XII. тѣм же вопію к тебѣ
 кнѧж(е) мои г(о)с(по)д(и)не мои
 ωдержимъ есмь нищетою.
помилуи мѧ
 с(ы)не великаго ц(а)рѧ владимера.
да не восплачюсѧ рыдаѧ. яко адам’ раю.

пусти тучю художьства моего на землю.





ХIII. зане кн(ѧ)же г(осподи)не богатъ мужь
 вездѣ знаемъ есть,
 и в’ чюжеи землѣ друзи имѣетъ.
а оубогъ и во своихъ невидимо ходитъ.
богатъ воз’гл(агол)етъ вси возмол’чатъ,
 а слово его вознесутъ до облакъ.
а оубогъ возгл(аголе)тъ всі нань кликнут
 и оуста ему заградятъ.
их’ же ризы свѣтлы тѣхъ и рѣчь честна.







XIV. кн(ѧ)же мои г(осподи)не мои
 избави мѧ ωт нищеты сеѧ.
яко серну ωт тенета. яко птицу ωт клѧпцы.
яко оутѧ ωт ногтеи носимаго ястреба.
 яко ωвцу ωт оустъ лвовыхъ.





азъ бо есми кн(ѧ)же г(осподи)не, яко древо при пути
мнози посѣкаютъ его
 и на огнь вмещутъ.
тако ж(е) и азъ всѣмъ ωбидимъ есмь.
зане ωграженъ есмь страхомъ грозы твоеѧ.






XVI. яко же бо олово гинетъ
 часто разваряему
 тако и ч(е)л(овѣ)къ приемлет многиѧ бѣды.
никто же можетъ соли зобати,
 ни в печали смыслити.
всѧкъ бо ч(е)л(овѣ)къ хитрит и м(у)дрит
 ω чюжеи бѣдѣ,
 а о своеи не можетъ смыслити.
злато искушаетсѧ огнемъ,
 a ч(е)л(овѣ)къ напастьми.
пшеница бо много мучима
 чистъ хлѣбъ подаетъ.
 а в печали ωбрѣтаетъ ч(е)л(овѣ)къ оумъ
 совершенъ.
мoлеве ризы изъѣдаютъ,
 a ч(е)л(овѣ)ка печаль.
печалну мужу засышутъ кости.











XVII. аще кто ч(е)л(овѣ)ка в печали призритъ,
какъ студеною водою напоитъ
 во зноиныи д(е)нь.



XVIII. птица бо радуетсѧ веснѣ
 а мл(а)д(е)н(е)ць м(а)т(е)ри.
тако и азъ кн(ѧ)же г(осподи)не радуюсѧ
 твоеи м(и)л(о)сти.
весна оубо оукрашаетъ цвѣты землю.
а ты кн(ѧ)же г(осподи)не оживлѧеши всѧ ч(е)л(овѣ)кы
 своею м(и)л(о)стью.

сироты и вдовицы ωт вел’можь
 погружаеми.




XIX. кн(ѧ)же г(осподи)не
 яви ми зракъ лица твоего.
яко гл(а)съ твои сладокъ.
 и ωбраз твои г(о)с(у)д(а)р(е)въ красенъ
 ——
и лице твое свѣтло и бл(а)голѣпно.
и разум твои г(о)с(у)д(а)р(е)въ.
 яко же прекрасныи раи многоплодовитъ.
азъ же худы добре дивлюсѧ.




XX. но егда веселишисѧ
 многими брашны.
a мнѣ помѧни сухъ хлѣбъ ядущь.

или пиеши сладкое питіе,
a мнѣ помѧни теплу воду пьющи.
 и праха нападша ωт мѣста незавѣтренѧ.
егда лѧжеши на мѧгъкыхъ постелѧхъ
 подъ собольими одѣѧлы.
а менѣ помѧни под единымъ платомъ

 лежаща, и зимою оумирающа.
и каплѧми дождевными яко стрелами
 с(е)рдце пронизающе.




XXI. да не буді кн(ѧ)же
рука твоѧ сог’бена на поданіе оубогимъ.
ни чашею бо моря росчерпати,
ни нашимъ иманіемъ твоего дому истощити.
яко же бо неводъ не оудержитъ воды.
 но точію едіны рыбы.
тако и ты кн(ѧ)же г(осподи)не
 не воздержи злата и сребра,
 но роздаи людемъ.













ХХII. паволока испрещренна многими шелкі,
 красно лице явлѧетъ.
тако и кн(ѧ)зь многыми людми
 ч(е)ст(е)нъ и славенъ по всѣмъ странамъ.
яко же рече соломанъ
 слава ц(а)рю во мнозѣх языцѣхъ.
тако и тебѣ кн(ѧ)же
 слава и побѣда велика во мнозехъ языцехъ.
тако и тебѣ кн(ѧ)же
 слава и побѣда велика во мнозехъ людехъ.
яко же бо похвалисѧ езикѣи царь
 посломъ царѧ вавилоньскаго.
и показаша имъ множество сребра и злата.
 ωни же рѣша ему
нашь ц(а)рь богатее тебѧ+
 не множеством злата но множествомъ воѧ.
зане же мужи злато добудутъ.
 а златомъ л[юд]еи не добыти.
яко же рече свѧтославъ кн(ѧ)зь
 игоревъ.
 идыи на ц(а)рѧ с малою дружиною
и рече имъ. братіе
 намъ ли ωт града погинути,
 или граду ωт нас пленену быти.

яко же б(о)гъ повелитъ тако и будетъ.

поженет бо единъ сто
 а ωт ста двигнетсѧ тысѧща.
надѣѧсѧ на г(оспод)а яко гора сионъ
 не подвижетсѧ во вѣкы.










XXIII. дивьѧ за буяном кони паствити,
 а за добрым кн(ѧ)земъ воевати .
многажды бо безнарѧдіемъ пол’цы
 погибаютъ.
видѣх великъ звѣрь а главы не имѣетъ.

тако и добрыѧ пол’ки без добраг(о) кн(ѧ)зѧ погибаютъ.






XXIV. гусли бо строѧтсѧ пер’сты,
 а тѣло основаетсѧ жилами.
а дубъ крѣпитсѧ множес’твомъ кореніѧ.
тако и град нашь крѣпитсѧ твоею державою.



XXV. зане кн(ѧ)ѕь щедръ ωт(е)ць есть всѣмъ.

слузи бо мнози ωтца и м(а)т(е)ри лишаютсѧ,
 и к нему прибѣгаютъ.
добру бо г(осподи)ну служа
 дослужитсѧ свободы.
а злу г(осподи)ну служа
 дослужитсѧ болшіа работы.
зане кн(ѧ)зь щедръ
 аки река без береговъ текуще
 всквозѣ дубравы.
напаяюще не токмо ч(е)л(овѣ)цы
 но и скоти, и всѧ звѣри.
а кн(ѧ)зь скупъ аки рѣка
 великъ брегъ имущь каменны.
нелзѧ пити ни конѧ напоити.
а бояринъ щедръ аки клад(е)зь
 сладокъ.
 ——
а скупъ боярин аки кладез солонъ.








XXVI. не имѣи себѣ двора близъ кн(ѧ)жа
 двора.

не держи села близ кн(ѧ)жа села.
тиоунъ бо его яко ωгнь трепетицею
 накладенъ,
 а рѧдовичи его яко искры.
аще ωт огнѧ оустережешисѧ.
 но ωт искры не можешь оустрещисѧ.
 жженіе портъ.








XXVII. кнѧж(е) г(осподи)не мои
 не лиши хлѣба нища м(у)дра.
ни вознеси до ωблакъ богатаго безумна несмысленна.
нищь бо м(у)дръ яко злато в калне сосуде.
а богатъ красенъ несмысленъ,
 то аки паволочитое зголовье соломы
 наткано.





XXVIII. г(осподи)не мои
 не зри внѣшнѧя моѧ
 но зрі внутренѧа.
аз бо ωдѣѧніем есмь скуденъ
 но разумом обиленъ.
юнъ возрастъ имѣю а стар смысломъ.
быхъ мыслію яко орелъ парѧи по воздуху.











XXIX. но постави сосуды скуделничьи,
под потокъ каплѧ языка моего.
да накаплют ти сладчаиши меду
 словеса оустъ моих.
яко же рече д(а)в(и)дъ,
сладка словеса твоа
 паче меда оустомъ моимъ.
 соломан рече
словеса добра напаяютъ д(у)шу.
покрываетъ же печаль с(е)рдце безумному.








XXX. мужа бо мудра посылаи
 мало ему кажи.
а безумна посылаи,
 самъ не ленисѧ по немъ итти.
ωчи бо мудрыхъ желаютъ бл(а)гыхъ.
 а безумнаго дому пировнаго.
лѣпши слышати прѣніе оумных
 нежели безумных наказаніе.

даи прем(у)дру вину премудріе
 будетъ.







XXXI. не сѣи бо на браздах жита,
ни мудрости на с(е)рдце безумныхъ.
безумных бо ни орютъ ни сѣютъ
 ни в житницы собираютъ,
но сами сѧ ражаютъ.
какъ во оутелъ мѣхъ вода лити
 такъ безумнаго оучити.
псомъ и свиніѧмъ не надобе
 злато и сребро,
ни безумному мудраѧ словеса.
ни мер’твеца розсмешити,
 ни безумна наказати.
дѣти бѣгаютъ рода а г(оспод)ь пьѧного ч(е)л(овѣ)ка.
коли пожретъ синица ωрла.
коли каменіе воспловетъ по водѣ.
коли свиніѧ почнетъ на бѣлку лаѧти.
тогда безумныи оуму наоучитсѧ.











XXXII. или ми речеши,
 ωт безумиѧ ми еси молъвилъ.
то не видалъ есми н(е)ба полъстѧна
 ни звѣздъ лутовѧныхъ.
ни безумна мудрость гл(агол)юще.
или ми речеши солга ми еси аки песъ.
добраго бо пса кн(ѧ)зи и бояре любѧт.
или ми реч(е)ши солгалъ ми еси аки тать.
аще быхъ оумѣлъ оукрасти,
 тол'ко бы не скорбѣхъ.
д(ѣ)в(и)ца погублѧетъ красоту свою
 блѧднею.
а мужь муж(е)ство свое татбою.




XXXIII. кнѧже мои г(осподи)не
не море топитъ карабли но вѣтри.
 а не огнь творит разж’женіе желѣзу,
 но надыманіе мешное.
тако же и кн(ѧ)ѕь не самъ впадаетъ
 во многіе в вещи злыя,
 но думцы вводѧтъ.
з добрымъ бо думцею кн(ѧ)зь
 высока стола додумаетца.
а с лихимъ думъцею думает
 и малаго стола лишенъ будетъ.





XXXIV. гл(агол)ет’ бо в’ миръских притчах.
не скотъ в скотѣх коза.
 а не звѣрь во звѣрѣх ежь.
не рыба в рыбах ракъ.
 не птица во птицах нопотырь.

а не мужь в мужѣх кѣмъ своѧ жена
 владѣетъ.
не жена в женах иже ωт своего мужа блѧдетъ.

не работа в работахъ,
 под жонками воз возити.






XXXV. дивѣе дива кто поимаетъ
 жену злоωбразну прибытка ради.




XXXVI. нѣкогда же видѣх жену злоωбразну
приничюще к зерцалу,
 и мажущисѧ румѧнцемъ.
 и рѣх еи не зри в зерцало.
 видѣвше лѣпость лица своего
 зане большую печаль пріимеши себе.






XXXVII. или речеши женисѧ оу богата тестѧ
чти дѣлѧ,
 а ту пеи и яжь и веселисѧ
 в великои радости и любвѣ.
то лѣпше волъ ввести в домъ свои,
нежели злаѧ жена понѧти.
во бо не молвитъ ни зла мыслитъ.
а злаѧ жена бьема бѣситсѧ. а кротима выситсѧ,

в богатестве гордітсѧ.
а во оубожествѣ иныхъ осужаетъ.







ХХХVІII. что есть жена зла
 гостница неоусыпаемаѧ. купница бѣсов’скаѧ.

что есть жена зла, мирскы мѧтежь
ослеплѣніе оуму,
 началница всѧкои злобѣ.
во ц(е)ркви бѣсов’скаѧ мытница.
поборница грѣху засада сп(а)сенію.





XXXIX. аще которыи мужь
 иметъ смотрити на красоту жены своеѧ,
 і на еѧ ласковаѧ словеса
 a дѣлъ еѧ не испытаетъ.
то даи б(о)гъ ему трѧсцею болѣти .
 ——




XL. но по сему разсмотрите злу жену

иже речетъ мужу своему.
 г(осподи)не мои свѣте очию моею
азъ на тѧ не могу зрѣти.
егда гл(агол)еши ми тогда взираю на тѧ,
 и обооумираю
и воздрожат’ мѧ оуды тѣла моего.









XLI. Послушаите жены, слова ап(о)с(то)ла павла
 гл(агол)юща.
кр(е)стъ есть глава ц(е)ркви
 а мужь женѣ своеи.
жены же оу ц(е)ркви стоѧтъ

молѧщесѧ б(о)гу и с(вя)теи б(огоро)д(и)цы.
а чему сѧ хотите оучити.
 и вы оучитесѧ в домѣх оу мужеи своихъ.
а вы мужи по закону держіте жены своѧ
поне борзо обрѣсти добрых женъ.





ХLIІ. жена добра вѣнецъ мужу своему
 и безпечаліе.
а зла жена люта печаль
 изотщаніе дому,
червь бо древо тлитъ,
 а злаѧ жена домъ мужа своего терѧетъ.
лут’чи есть во оутлѣ лодьѣ по водѣ ѣздити.
нежели злѣ женѣ таины повѣдати.
оутлаѧ лодьѧ порты помочитъ,
 а злаѧ жена всю жизнь мужа своего погублѧетъ.
лѣпши есть камень долотити
 нежели зла жена оучити.
или желѣзо варити,
 желѣзо оуваришь а злы жены не наоучишь.






ХLIІІ. злаѧ бо жена ни оученіѧ слушаетъ

ни б(о)га сѧ боитъ, ни людеи стыдитсѧ.

но всѧ оукарѧетъ и всѧ осужает.





XLIV. что лва злѣе в четвероногых.
 и что зміи лютѣиши в ползущих по земли.
всего того злаѧ жена злѣе.
нѣсть на земли болши женьскиѧ злобы.
женою бо сперва прадѣдь нашь адамъ
 изгнанъ бысть из раѧ.
жены ради iосифъ прекрасны
 в темнице затворенъ бысть.
 ——


жены ради прор(о)ка данила в ровъ вверже
 и л’вы ему нози лизаху.
ω злое орудіе остро діѧволе.
 ——











XLV. Нѣкому же оумре жена зла
онъ же по см(е)рти еѧ начатъ дѣти
 продавати,
 людіе же рѣша ему чему продаешь дѣти,

ωн же рече имъ. аще ли будетъ родилисѧ
 в матерь,
и они возрастьши мене продадутъ.



XLVI. еще возвратимсѧ на преднѧѧ словеса.
азъ бо кн(ѧ)же г(осподи)не ни за море ходилъ
 ни ωт ѳилосоѳ наоучилсѧ,
но бых яко падаѧ пчела по различнымъ цвѣтомъ
 и совокуплѧя яко медвеныи сотъ.
тако и азъ по многымъ книгамъ,
 собираѧ сладость словесную, и разумъ
и совокупихъ яко мѣхъ воды моръскиѧ.
а не ωт своего разума но ωт б(о)жіа промысла
 сіи суть словеса



XLVII. да не оуже много гл(агол)ю.
сіи словеса азъ данилъ писахъ в заточеніе на белѣ озерѣ,
и запечатавъ в воску и пустихъ во езеро
 и вземъ рыба пожре.
и ята бысть рыба рыбаремъ, і принесена бысть
 ко кн(ѧ)зю и нача еѧ пороти.
и оузрѣ кн(ѧ)зь сіе написание.
и повелѣ данила свободити ωт горкаго заточеніѧ.
не ωтмѣтаи безумному прѧмо безуміѧ его
 да не подобенъ ему будеши.
оуже бо предстану гл(агол)ати
да не буду яко мѣхъ оутелъ,
 ранѧ богатество оубогимъ.
да не оуподоблюсѧ жерновам,
 яко тѣ многиѧ люди насыщаютъ
а сами себе не могутъ насытитисѧ.
да не возненавидѣнъ буду миру
 со многою бесѣдою.
яко же бо птица оучащаетъ пѣсни своѧ
 скоро возненавидима бываетъ.
гл(агол)етъ бо в миръских притчах,
рѣчь продол’жна не добро, продол’жена паволока.













XLVIII. г(оспод)и даи же кн(ѧ)зю нашему
 силу самсонову.
храбрость алеξан’дрову. iосифовъ разумъ.
мудрость соломоню.
 кротость д(а)в(и)д(о)ву.
и оумножи г(оспод)и всѧ ч(е)л(овѣ)ки
 под руку его.
лютѣ беснующемусѧ дати ножь,
 а лукавому власть.
паче всего ненавиж стороніка перетерпліва.


аминь.



.