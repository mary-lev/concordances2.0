Слово ω даниле заточнике
Вострубимъ брат(и)е яко во златокованнную трубу. 
в разум ума своег(о) 
и начнем бити в сребреныя арганы. 
возвѣет м(у)дрости своея 
востанi слава моя 
востану псалтыри и в гуслех.
востану рано исповѣм ти сѧ. 
да разверзу в притчах гадания моя. 
провещаю во языцех славу мою. 
с(е)рдце бо мысленаг(о) 
управляетсѧ в телеси 
м(у)дростiю.
II. бысть язык мои
трость книжника скорописца.
и увѣтлива уста яко речная быстростию.
сего ради покушахся написати 
всяк соуз с(е)рдца моего.
и разбих 
яки древленаѧ младенца ω камено
III. но боюс(я) г(о)с(поди)не 
похуления твоего на мя. 
IV. аз бо есми
яко ωна смоковница проклятаѧ,
не имѣѧ плода покаянию
имѣю бо с(е)рдце аки лице безо ωч(и)ю.
и быс(ть) ум мои 
яко нощныи вран на нырищи забдѣх.
и разсыпася живот мои 
аки ханаωнскi ц(а)рь буетою.
и покрыи мя нищета 
акi чермное море фараωна
V. се ж(е) бѣх написах 
бежа ωт лица худож(е)ства моег(о) 
аки агарѧ рабыня 
от сары г(о)с(по)жа своеѧ.
VI. но видѣхъ г(о)с(поди)не княж(е)
твое добросердiе к себѣ.
притекох ко ωбычнеи твоеи любви.
гл(агол)ет бо в писание
просящему тебѣ даи 
толкующему ωтверзи
да не лишен будеши ц(а)рства н(е)б(е)снаг(о) 
писано бо ес(ть).
и возверзи на г(о)с(под)а печаль свою 
тои тя препитает во вѣки,
VII. аз бо есмь кн(я)же г(о)с(поди)не 
яко трава блещенна ростящу за стѣнию
на ню ж(е) ни с(о)лнце сияет ни дождь идет.
тако ж(е) и аз кн(я)же г(о)с(поди)не 
всѣми ωбидим есми
занеж(е) ωгражденъ есмь страхом грозы твоеѧ. 
яко ωплотом твердым. 
VIII. но не возри на мя кн(я)же г(о)с(поди)не
яко волкъ на ωгня, 
но возри на мя 
акi м(а)ти на мл(а)д(е)нца. 
возри г(о)с(поди)не на птицы н(е)б(е)сныѧ 
яко ни жнут ни сѣют 
ни в житнiцу збирают, 
но уповают на м(и)л(о)сть бож(и)ю 
тако мы кн(я)же г(о)с(поди)не 
желаем твоеѧ м(и)л(о)стi. 
IX. зане г(о)с(поди)не кому любиво
a мнѣ горе лютое
кому бело ωзеро a мнѣ черные смолы. 
кому лач(ь) ωѕеро 
a мнѣ на нем сида плач(ь) горкиi.
кому ти ес(ть) новгород. 
a мнѣ и углы ωпали 
зане не процвете часть моя.
X. друзи же мои
и ти ωтвергошасѧ мене. 
зане не поставих пред ними 
трапезы многоразличных брашен. 
мнози бо дружатца со мною 
а погнетающе руки в солило. 
при напасти акi врази ωбретаются. 
и паки помогающе подразитi нозе твои 
ωчима бо плачют со мною 
а с(е)рдцем смѣютсѧ. 
тѣм же не иму другу вѣры 
и не надѣися на брата.
XI. не лгал бо ми ростислав. кн(я)ѕь 
лѣпшiи бы ми см(е)рть 
нежели курское кн(я)женье. 
тыи мужеви лѣпши см(е)рть 
нежели продолжен живот в нищете 
яко ж(е) бо соломон рече 
ни богатества ни убож(е)ства 
не даи г(оспод)и. 
аще ли буду богат гордость восприiму 
аще ли буду убог
помышляю на татбу и на разбои 
а жены на блядню 
XII. тѣм же вопию к тебѣ 
ωдержим есмь нищетою.
помилуи мя 
с(ы)не великаго ц(а)ря владимера. 
да не возплачюся и рыдаѧ. яко адам раю лишен 
пусти тучю худож(е)ства моег(о) на землю 
XIII. зане кн(я)же г(о)с(поди)не богат муж 
вездѣ знаем. 
и в чюжем граде друзi имеѣт 
а убог и во своих невидимо ходит 
богат возгл(агол)ет вси возмолчат
а слово его вознесут до ωблак. 
а убог возгл(агол)ет вси нан(ь) кликнут
и уста ему заградят. 
их же ризы свѣтлы тѣх и рѣч(ь) ч(е)стна. 
XIV. княж(е) мои г(о)с(поди)не мои
избави мя ωт нищеты сея. 
ѧко серну ωт тенѧта яко птицу от кляпцы 
яко утя ωт ногхтеи ж(е) носимаг(о) ястреба. 
яко ωвцу ωт устъ лвовых. 
XV.
аз бо есмь кн(я)же г(о)с(поди)не яко древо при пути. 
мнози посекают его 
и на ωгнь вмѣщут.
тако и аз всѣми обидимъ есмь. 
зане ωгражен есмь страхомъ грозы твоеѧ.
XVI. яко ж(е) улов гинет 
часто разворяем. 
тако и ч(е)л(овѣ)къ приемля многиѧ беды. 
и никто ж(е) не может соли зобати 
ни в печали смыслити.
всяк бо ч(е)л(овѣ)къ хитръ и м(у)дръ 
ω чюжеи бедѣ 
а ω своеи не может смыслити. 
злато искушаетсѧ огнем 
а ч(е)л(овѣ)къ напастьми. 
пшеница бо много 
ч(и)сть хлѣб являет 
печали ωбрѣтает ч(е)л(овѣ)къ ум 
совершен, 
молеве ризы изедают 
а ч(е)л(овѣ)ка печал(ь). 
печалну бо мужу засышут кости. 
XVII. аще кто ч(е)л(овѣ)ка в печали призрит
аки студеною водою напоит 
во зноины ден(ь). 
XVIII. птица бо радуется веснѣ.
а младенец м(а)т(е)ри 
тако ж(е) и аз кн(я)же радѵюс(я) 
твоеи м(и)л(о)сти. 
весна бо украшаетца цвѣты землю 
а ты кн(я)же г(осподи)не ωживляеши вся ч(е)л(овѣ)ки 
своею м(и)л(о)стию 
сироты и вдовицы. ωт велмож 
погружаемыi
XIX. кн(я)же моi г(о)с(поди)не мои.
яви ми зрак лица твоего
яко глас твои сладок. 
и ωбраз твои г(о)с(у)д(а)р(е)въ красен 
и лице твое свѣтло и бл(а)голѣпно. 
и разум твои г(о)с(у)д(а)р(е)въ 
яко ж(е) прекрасныи и раи многоплодовит 
аз же худыи добрѣ дивлюся. 
XX. но егда веселишисѧ 
многими брашны. 
а мене помяни сух хлѣб ядуще. 
или пьеши сладкое пит(и)е 
а мнѣ помяни теплу воду пьюща.
и праха нападшу ωт мѣста завѣтрена. 
егда ляжеши на мяхких постелях 
под собол(ь)ими ωдеялы. 
а мнѣ помяни под единым платом 
лежаща. и зимою ѵмирающе. 
и каплями дождевными яко стрелами 
с(е)рдце пронизающе. 
XXI. да не буди кн(я)же 
рука твоя согбена на подание убогим. 
ни чашею бо моря изчерпати. 
ни нашим именем твоег(о) дому истощити.
яко ж(е) бо невод не удержит воды 
но точ(и)ю едины рыбы. 
тако ж(е) и ты кн(я)же г(о)с(поди)не
не воздержите злата i сребра 
но раздаи людем. 
XXII. поволока испрещренна многими шелки. 
красно лице явлеет. 
тако и кн(я)ѕь многими людми 
ч(е)ст(е)нъ и славен. по всѣм странам.
яко ж(е) реч(е) соломон 
слава ц(а)рю во мнозех языцех. 
тако и тебѣ г(о)с(поди)не кн(я)же 
слава и победа велика во мнозех людех. 
яко ж(е) бо похвалис(я) езекѣи ц(а)рь 
послом ц(а)ря вавилонскаго. 
и пока[за] им множ(е)ство злата и сребра 
ωни ж(е) рѣша ему 
н(а)шь ц(а)рь богатее тебя
множ(е)ство воя, 
занеж(е) муж злато дабудет 
а златом людеи и не добыти 
яко ж(е) р(е)че с(вя)тослав кн(я)ѕь 
с(ы)нъ игорев. 
идыи на ц(а)рьград с малою дружиною. 
и р(е)че им братие
нам ли ωт града погинути
или граду ωт нас пленену быти. 
яко ж(е) б(о)гъ повелит тако и будет. 
пож(е)нет един 100. 
а ωтто ста двигнетца 1000. 
надѣяся на г(о)с(под)а яко гора сиωн 
не подви[же]тца в вѣки. 
ХХIII. див(и)я за буяном кони пастити.
а за добрым кн(я)ѕем воеводити 
многажды бо безнарядием полки 
побивают
видѣхъ велик звѣрь а гл(а)вы не имѣет 
тако и добрыя полки без добраго кн(я)ѕя побивают. 
XXIV. гусли бо строятца персты. 
а тѣло ωсноваетца жилами. 
а дуб крепитца множ(е)ством кореньи
тако и град н(а)шь крѣпитца твоею державою.
XXV. зане кн(я)ѕь щедръ ωт(е)ць есть всѣм. 
слузи бо мнози ωтца и м(а)т(е)ри лишаютца.
и к нему прибегают. 
добру бо г(о)с(поди)ну служа 
даслужитца свободы 
а злу г(о)с(поди)ну служа 
дослужитис(я) болшиѧ работы
зане кн(я)ѕь щедръ 
аки река без берегов текуще. 
сквоѕѣ дубравы.
напаяюще не токмо ч(е)л(овѣ)цы
но и скоти. и вся ѕвѣри.
кн(я)ѕь скуп аки река 
велик берег имуще каменныи
нелѕя пити ни коня напоити
а боярин щедръ аки кладяз(ь) 
сладокъ. 
XXVI. не имѣи двора близ кн(я)жа
двора 
а скуп боярин аки кладяз(ь) солон, 
не держи села близ кн(я)ѕя села. 
тиунъ бо его яко ωгнь третицею 
накладен
а рядовичи его аки искры. 
аще ωт огня устереж(е)шися
но ωт искры не мож(е)ши устрещис(я). 
XXVII. г(о)с(поди)не мои 
не лиши хлѣба нища м(у)дра. 
ни вознеси до ωблак богатаго безумна несмыслена. 
нищь бо м(у)дръ яко зла[то] в калне сосуде. 
а б(о)гат красен несмыслен. 
то аки паволочитое ѕголов(и)е соломы 
наткано 
XXVIII. г(о)с(поди)не мои 
не зри внѣшняя моѧ. 
аз бо ωдѣяние[м] есмы скуден
но разумом ωбилен 
унъ возрастъ имѣю а стар смыслом. 
мых мыслью яко ωрел паря по воздуху 
XXIX. но подстави сосуды скуделниi 
под поток капля языка моего. 
да не каплю сладчаиши меду 
словеса устъ моих 
яко ж(е) р(е)че д(а)в(и)дъ
сладка словеса твоѧ 
паче меда устом моим. 
соломон рече 
словеса добра напаяют д(у)шу
покрывает же печаль с(е)рдце безумному. 
XXX. мужа бо м(у)дра посылаи
мало ему кажи. 
а безѵмна посылаи 
сам не ленис(я) по нем итти. 
ωчи бо м(у)дрых желают бл(а)гих. 
а безумнаг(о) дому пировнаг(о) 
лѣпши слышати прѣниѧ умных 
нежели безумных наказания. 
даi премудру вину прем(у)дрее
будет. 
XXXI. не сѣи бо на браздах жита 
ни м(у)дрости на с(е)рдце безумных 
безумных бо ни ωрют ни сѣют 
ни в житницу збирают
но сями с(я) ражают. 
како в утел мѣх лити 
так безумнаго учити.
ψcомъ и свин(и)ям не надобе 
злато и сребро 
ни безумному м(у)драя словеса.
ни мертвеца разсмѣшити 
ни безумнаго наказати. 
дѣти бѣгают рода а бог пьяна ч(е)л(овѣ)ка. 
коли пожрет синица орла. 
коли камение восплавает по водѣ. 
коли свин(и)я почнет на бѣлку лаяти. 
тогда безумныi уму научитца. 
XXXII. или ми речеши 
ωт безумия ми еси молвил. 
то не видал есми, н(е)ба полстяна 
ни звѣздъ лутовяных. 
ни безумна м(у)дрость гл(аголю)щих. 
или ми речеши солгал есми яко тат(ь) 
аще бы умѣл украсти
то толко бы не скорбѣлъ 
д(е)в(и)ца погубляет красоту свою
бляднею.
а муж муж(е)ство свое тат(ь)бою. 
ХХХIII. кн(я)же мои г(о)с(поди)не мои. 
не море топит корабли но вѣтри
а не ωгнь творит разжение желѣзу. 
но надыманiе мѣшное. 
тако ж(е) и кн(я)ѕь не сам впадает 
в вещь. 
но думцы вводят. 
з добрым бо думцею кн(я)ѕь 
высока стола додумаетца. 
а с лихим думцею думает. 
и ωн малого лишен будет стола. 
XXXIV. гл(агол)ет бо в мирских притчах 
не скот во скотѣхъ коза. 
а не звѣрь во звѣрех еж
не рыба в рыбах рак.
не птица во птицах непотыр(ь).
а в мужах муж кѣмъ своя владѣет жена. 
не жена в женах иже ωт своего мужа блядет. 
не работа в работах 
под жонками возити 
XXXV. дѣвие дива иж(е) кто поемает 
жену злоωбразну. прибытка ради
XXXVI. нѣкогда ж(е) видѣ жену злоωбразну 
приницающе к зерцалу. 
и мажѵщеся румянцем 
и рѣх еи не зри в зерцало.
видѣвши лѣпость лица своего
зане болшую печал(ь) прiимеши собѣ
XXXVII. или речеши женис(я) у богата тестя 
чти дѣля 
а ту яж(ь) и пеи и веселис(я) 
в великои радости и в любве, 
то лѣпши вол ввести в дом свои 
нежели злая ж(е)на поняти. 
вол бо не молвит ни зла мыслит. 
а зла жена бьема бѣсится а кротима высытца 
в богатстве гордится, 
а во убожестве иных ωсужает. 
XXXVIII. что есть жена зла 
гостиница неусыпаемаѧ купница бесовская
что есть жена зла мирскiи мятеж 
ωслепление уму 
началница всякои злобе. 
во ц(е)ркви бесовскаѧ мытница 
поборница грѣху засада сп(а)сенiю. 
XXXIX. аще которыi муж 
имет смотрити на красоту жены своея.
и на я ласкова словеса 
а дѣл ея не испытывает. 
луче бы трясцею болѣти.
XL. но по сему разсмотрити зу жену
иж(е) реч(е) мужу своему 
г(о)с(поди)не мои свѣте оч(и)ю моею 
аз на тя не могу зрѣти 
егда гл(аголе)ше ми тогда взираю на тѧ 
и обоумираю. 
и воздрожат ми уды тѣла моего. 
XLI. послушаите жены слова ап(о)с(то)ла павла 
гл(аголю)ща. 
кр(е)стъ ес(ть) гл(а)ва ц(е)ркве
а муж женѣ своеи 
жены ж(е) у ц(е)ркви стоят
м(о)л(я)щеся б(о)гу и с(вя)тѣи б(огороди)цы 
а чему с(я) хотите учит(ь) 
и вы учитес(я) в домѣхъ у мужеи своих 
а вы мужи по закону держите жены своя 
понеж(е) борзо ωбрести добрых жен. 
XLII. жена добра венец мужу своему 
и безпечалие. 
а зла жена лютаѧ печал(ь) 
истощание дому. 
древо тлит червь
а зла жена дом мужа своег(о) теряет. 
лутче есть во утлѣ лод(и)е ездѣти 
неж(е)ли злѣ женѣ таины повѣдати.
утлаѧ лод(и)я порты мочит 
а зла жена всю жизнь мужа своего погубляет. 
лѣпши ес(ть) камен(ь) долотити 
желѣзо вариш(ь) а злыѧ жены не научиш(ь). 
XLIII. злая бо жена ни уч(е)ния слушает. 
ни б(о)га ся боит ни людеи стыдится 
но вся укоряет и вся ωсужает 
XLIV. что лва злѣе в четвероногих 
что змiи лѣтѣиши ползущих по земли. 
всего того злая жена ѕлѣе. 
нѣс(ть) бо на земли болши женскiѧ ѕлобы. 
женою бо исперва прадѣд н(а)шь адам 
из рая изгнан быс(ть). 
жены ради иωсиѳ прекрасны 
в темнице затворен быс(ть). 
жены ради данiла пр(о)рока в ров врьже. 
и лвы ему ноѕе лизаху. 
ω злое ωруж(и)е ωстрое дияволе 
XLV. нѣкому ж(е) умре жена зла, 
ωн же по см(е)рти ея нача дѣти
продавати 
людие ж(е) рѣша ему чему продаеш(ь) дѣти 
ωн же р(е)че им. аще ли будет родилис(я) 
в матер(ь). 
и ωнѣ возрастьше мене продадуд.
XLVI. еще возратимся на предняѧ словеса. 
аз бо кн(я)же г(о)с(поди)не мои ни за море ходил 
ни ωт ѳилосоѳ научился. 
но бых ѧко падаѧ пчела по различным цвѣтом. 
и совокупляѧ яко медвены уста. 
тако и аз по многим кнiгам. 
и собирая сладость словесную и разум. 
и совокупих яко воды морския. 
а не ωт своего разума но ωт б(о)жия промысла. 
сiи сут(ь) словеса
XLVII. да и не [у]же много гл(агол)ю. 
сия словеса аз данил списах в заточенiи на белѣ ωзере 
и запечатал в воску и пустих во еѕеро. 
и взем рыба и пожре. 
и ята быс(ть) рыба рырем и принесена быс(ть) 
ко кн(я)ѕю. и нача еѧ пороти 
узрѣ кн(я)ѕь сiе написание
и повелѣ данила свободити ωт горкаго заточ(е)нiя. 
не ωтмѣтаи безумному прямо безум(и)ю его. 
да не подобен ему будеши. 
уже бо предстани много гл(агол)ати. 
да не будѵ яко мѣхъ утел 
раня богатество убогим
да не уподоблюся жерновом 
яко тѣ люди многия насыщают. 
а сами себѣ не могут насытити. 
да не возневиден буду миру 
со многою бесѣдою. 
яко ж(е) бо птица учащает пѣти пѣсни своя. 
скоро возненавидима бывает. 
гл(агол)ет бо в мирских притчах. 
рѣч(ь) продолжена не добро продолжена паволока. 
XLVIII. г(о)с(под)и даи ж(е) кн(я)ѕю н(а)шему 
силу самсонову. 
храбрость александрову. ωсиѳов разум. 
м(у)дрость соломоню
кротость д(ави)д(о)ву 
и умножи г(о)с(под)и вся ч(е)л(овѣ)ки 
под руку его. 
лютѣ беснующемус(я) дати нож.
а лукавому власть.
паче всего ненавиж(ь) стороника перетерпѣлива.