(Копенгаг.)

Слово данила заточеника еже восписа
 ко своему г(о)с(у)д(а)рю кн(ѧ)ѕю
 ярославу володимѣровичю



I. Вострубимъ яко во златокованю трубу
 во ѕаумъ ума своег(о).
 начнѣмъ бити в серѣбряные ωрганы
 возвидѣ мудрости своѧ



востани слава моя
 востани во псалтыри i в гуслех.
вωстану рано. исповемся тобе
да разгну во притчах гадания моѧ
 провещаю вω языцѣхъ славу мою
с(е)рдце смыслен’ного
 укрепляет’ца в тѣлѣси
 мудрос’тию








II. бысть языкъ мои.
 трость книжника и скоропис’ца
 уветлива уста iки реченная быстрωсть
сего ради покушахся написати
 всякъ соуз с(е)рдца моего
и развихъ злѣ
 аки дрѣвниi мл(а)д(ен)цы о камѣнь,






III. не боюся г(о)с(по)д(и)нѣ
 повелениѧ твоегω на мя



IV. азъ бо есмъ
 окаянная смоковница проклятая
не имѣя плода покаянию
имѣю бо с(е)рдеце аки лице бѣзо ωчию.
и бысть умъ мои
 яко нощныи вран на нырищи забдѣхъ
 разсыпася животъ мои
 аки хананѣискии ц(а)рь туес’тью
 покрыи мя нищета
 аки чермное морѣ фараона





V. се же бѣ написахъ
 бежа ωтаи художества моего
аки. агарь рабыни
 от сары г(о)с(по)жа своея.



VI. нω видѣхъ г(о)с(по)д(и)не.
 твое добрωсерьдіе себѣ.
и притекох ко ωбычнеи твоеи любви
гл(аголе)тъ в писании
просящему у тѣбѣ даи.
 а толкущему отверьѕи
да нѣлинъ будешi ц(а)рьства н(е)б(е)сн(о)го
писано бо есть
возвѣрьѕи печал(ь) свою на г(о)с(по)да
 и тои тя прѣпитаетъ в вѣки





VII.
яко трава блещанна растящи. на постѣни
на нюже ни с(о)лнце сиѧя ни дождь идетъ
тако и аз
 всеми обидимъ есмъ
ѕане ωграженъ есмъ страхомъ гроѕы твоея
и плωдомъ твердымъ.





VIII. но нѣ возри на мя г(о)с(поди)не
 яко волкъ на ωгнѧ
но возри на мя г(о)с(поди)не
 яко м(а)ти на младенца
возри на птица н(е)б(е)сныѧ.
ѧко тии ни ωрютъ ни сеютъ.

но уповаютъ на милωсть б(о)жию
тако и мы г(о)с(поди)не
 желаемъ м(и)л(о)сти твоея





IX. зане г(о)с(по)д(и)не кому бл(а)голюбиво
a мнѣ горѣ лютωе
кому бело озеро a мнѣ чернѣе смωлы
кому. лаче озеро
 а мнѣ на нем плачь горкии
 i тако ти ес’ть новгород
 a мнѣ углы отпали
занѣ не процвѣте часть моя




X. друѕи же мои. и ближниие мои
 тѣ отверьгошася менѣ
зане не пос’тавих пред ними.
трапѣѕы различных многихъ брашенъ
мноѕи бо дружатъся сω мною
омочаютъ руку в солило.
а при напасти. аки враѕи. обрѣтаются

 i паки подраѕити помагающи ноѕи мои.
i ωчима бо плачютъ со мнωю
 а с(е)рдцы смеют ми ся.
тѣм же не ими другу веры.
 но надеися на брата своего






XI. нѣ лгалъ бо ми ерославъ кн(ѧ)ѕь.
лепши ми см(е)рьть
 нижели курское кн(ѧ)жение.
i такω ж(е) мужи вы лепшиi см(е)рть.
ниж(е) прωдолженъ животъ в нищетѣ.
яко же бо соломан рече
ни богатес’тва ни убожес’тва
 нѣ даи же ми г(о)с(по)ди.
аще ли буду богатъ гордость восприиму
аще ли буду убогъ.
 пωмышляю на тат’бу и на разбои
 на жены и на блядню







XII. тѣмъ ж(е) вопию к тобѣ

 ωдѣрьжимъ есмъ нищетою.
помилуи мя.
 а на великого кн(ѧ)ѕя володiмѣра
да не восплачю. с рыданиемъ. яко ωдамъ. рая

пусти тучю на ѕемлю художества





XIII. з(а)не г(о)с(по)д(и)нѣ богатъ мужь
 везде знаемъ есть
 и на чюжои сторонѣ друѕи имѣет
а убогъ муж во своих нѣ веде ходитi
б(о)гатъ возгллаголетъ все молчатъ
 а слово его вознесутъ до ωблакъ
а убогъ муж возглаголетъ все нань
 слово его нѣ услышано
и ихъ ж(е) риѕы светлы. a речь чес’тна







XIV. кн(ѧ)же мои г(о)с(поди)не мои
 избави мя от нищеты сея
яко серну от тенѣта яко птицу от кляпцы.
яко утя от ногтии ястрѣба носимаго
 ѧко ωвцу ωто устъ львовых.





XV. азъ бо есмъ кн(ѧ)же якω дрѣво при пути
мнωѕи бо посѣкают мя.
 и на ωгнь мѣщутъ
 всеми обидiмъ есмъ
занѣ ωграженъ страхом гроѕы твоея






XVI. яко ж(е) ωлово гинетъ
 часто раѕваряемо.
тако i ч(е)л(о)в(ѣ)къ приемля многиѧ беды
никто же бо можетъ соли ѕобати.
 i ни в пѣчали смыслити
всякъ ч(е)л(о)в(ѣ)къ хитръ и мѵдръ
 чужеи беде.
 а ω своеи не можетъ смыслити
злато искушается огнемъ.
 а ч(е)л(о)в(ѣ)къ напастьми
пшеница бω многа
 чис’тъ хлебъ ѧвляетъ.
 а в печали обрѣтаетъ ч(е)л(о)в(ѣ)къ умъ
 сверьшѣнъ
мысливыи ж(е) кн(ѧ)же каѕнѧтъ риѕы
 а печаль ч(е)л(о)в(ѣ)ка
печалну мужу засыщутъ кос’ти.











аще кто ч(е)л(о)в(ѣ)ка в печали призритъ.
какъ студеною водою напоитъ
 во зноиныи д(е)нь



XVIII. птицы бо радуются веснѣ.
 а младенцы м(а)т(е)ри
 ——

весна украшаетъ цвѣты землю
а ты оживляешь вся ч(е)л(о)в(ѣ)ки
 м(и)л(о)стию своею

сироты и вдовицы от вельможь
 погружаемыи




XIX. кн(ѧ)же мои г(о)с(по)д(и)нѣ мои
 ѧви ми зракъ лица своего
ѧко глас твои сладокъ.
 а ωбраѕъ твои красенъ
стыи источаютъ медвени устнѣ твои
 ——
 ——
и послание твое яко раи с плωдомъ





XX. но егда веселишися
 многими брашны.
а меня помяни сухъ хлеб ядѵщи

или пиеши сладкое питие
а меня помяни тѣплую воду пьючи
 пороха надщу от мѣста заветрѣнъна
егда лежиши на мяхкихъ постѣлях
 подо сωболiми ωдеялы.
а мѣня помяни г(о)с(по)д(и)нѣ
 под единымъ платномъ
 лежаще ѕимою умирающе
и каплями дождевнымi яко стрѣлами
 пронизающе




XXI. да нѣ будi кн(ѧ)же
рука твоя на падение убогихъ
ни чащею моря разсчерпати
ни нашим иманіемъ твоему дому iстощитии
яко ж(е) бω неводъ не удерьжитъ воды.
 точию рыбы едины
тако ж(е) и ты кн(ѧ)же
 нѣ воздерьжи злата. и сребра
 но раздаи людемъ













паволока бо испрещенна многими щолки
 красно лицѣ являетъ
тако i кн(ѧ)ѕь мнωгими людьмi
 ч(е)ст(е)нъ i славѣнъ по всемъ землямъ
 ——

 ——

 ——

яко ж(е) бо похвалися еѕекѣилъ ц(а)рь
 посломъ ц(а)ря вавилонского
i покаѕа имъ ѕлата и сребра мнωжес’тво
 они ж(е) рекоша
нашь ц(а)рь бωгатѣе тебѣ
 нѣ множеством злата но множествомъ воя
ѕане ж(е) мужи злата добудутъ.
 а ѕлатом людеи нѣ добыти
яко ж(е) рече с(вѧ)тославъ кн(ѧ)зь
 с(ы)нъ ольгинъ.
iде на ц(а)ря съ малою дружиною.
i рече братия мои
 от града погибнути
 или граду плѣнену быти от насъ.

яко ж(е) повелитъ б(о)гъ тако i будетъ

поженетъ бо единъ 100
 а ωто ста побегнѣтъ i двигнется 10000.
надеяся на г(о)с(по)да яко гору сиωнъ
 нѣ подвижится в веки










XXIII. дивья бо ѕа бояномъ кони пас’ти
 тако ѕа добрым кн(ѧ)ѕемъ воевати
многажды бо беѕнарядиемъ полцы
 погибаютъ
видех великии звер(ь) гл(а)вы нѣ имѣетъ

тако и многие полки без добра кн(ѧ)ѕѧ






XXIV. посли бо строятъ добро
 a тѣлω основается жилами.
а дуб крепится множествомъ корения
тако i град н(а)шь крѣпится твоею дерьжавою



XXV. зане ж(е) кн(ѧ)ѕь щедръ. от(е)цъ есть

слѵги бо многи отца и м(а)т(е)ри лишаются
 и к нему прибегаютъ
добру бо г(о)с(поди)ну служачи
 дослужится свободы.
а злу г(о)с(по)д(и)ну служачи
 дослужит’ца большия работы
ѕане ж(е) кн(ѧ)ѕь щедръ
 аки рѣка тѣкущи без береговъ
 сквоѕе дубровы.
напаяющи нѣ ток’мо ч(е)л(о)в(ѣ)ки.
 но и скоты и вся звѣри
а кн(ѧ)ѕь скупъ аки река
 текущи в каменных береѕех.
нельѕе пити ни коня напоити
а боѧринъ щедръ. аки кладѣз
 сладокъ при пути

а боѧринъ скупъ. аки кладез солонъ при пѵти.








XXVI. нѣ имѣи собѣ двора близъ ц(а)р(е)ва
 двора

не дѣрьжи села близ кн(ѧ)жа села.
и тивуна его.


аще ωгня устѣрѣжешися
нω искры не устѣрежешися









XXVII. г(о)с(по)д(и)не
 не лиши хлеба нища. мудра
нѣ вознеси до ωблакъ богата несмысленна.
нищь бо мудръ яко златω в камѣнне сосудѣ.
а богатъ красен несмыслен
тои яко паволочитое зголовъе соломы
 наткано





XXVIII. г(о)с(поди)нѣ мои
 не возри внѣшьняѧ моя
 но возри внутреньняя моѧ.
азъ бо одѣніемъ оскуден
 но раѕумомъ обиленъ
унъ возрас’тъ имѣю. а старъ смыслылъ во мнѣ.
 и бых мыслью паря аки ωрелъ по воздуху











но поставиша сосѵда скудѣльнича
под потокомъ капля ѧѕыка.
да накаплетъ ту слатчеиши меда.

 д(а)в(и)дъ речѣ
коль сладка словеса твоя
 паче меда устомъ моимъ.
ибо соломон рече
слωвеса добра. сладостью напояетъ д(у)ша
покрываетъ плачь с(е)рдце беѕумному








XXX. мужа бо мудра посылаи


 а самъ не лѣнися по семъ iти.
очи бо мудрыхъ желаютъ благих.
 а беѕумного в дому пиръ
лутши слышати брань умныхъ.
 нежели накаѕати беѕумных

даи б(о)гъ прем(у)дрому вино премудрее
 будетъ.







XXXI. нѣ сеи бо на браздахъ жита.
ни мудрос’ти на с(е)рдеце беѕумному
безумных бо ни ωрютъ ни сеютъ
 ни въ житницу збираютъ
но сами с(я) рожают
како въ утѣлъ мех воду лити
 тако беѕумного учити
псомъ бо i свиньѧм нѣ надобе
 ѕлато. и срѣбро
ни беѕумному драгие словеса.
ни м(е)ртвеца росмешити
 ни беѕумного научити

коли пожретъ синица ωрла
коли камѣние по воде воспловетъ
коли учнутъ свиньи на бѣлку лаяти
тогды беѕумныи уму научится.











XXXII. iли ми речѣши
 от безумия ми еси молвилъ.
то видал ли еси б(о)га полстяна.
 a звеѕды утовинѧных.
ни беѕумного м(у)др(о)сть гл(аголю)ще.
 iли ми рѣчеши. солгал еси ѧко песъ
добра бо пса кн(ѧ)ѕи i бояри любятъ.
 iли ми речеши солгал еси яко тать.
ащѣ бы украсти умел
 то тол’ бых не скорьбел
д(ѣ)в(и)ца бо погубляетъ красоту свою
 бляднѣю
а муж мужес’тво свое татбою




ХХХIII. кн(ѧ)же мои г(о)с(по)д(и)не мои
то не морѣ топитъ но ветри колыблютъ
нѣ ωгнь творитъ разжение но ис’кры желеѕу
 надымание мѣшьное
тако ж(е) i кн(ѧ)ѕь нѣ самъ впадаетъ
 в вещь
 но думцы вводятъ.
з добрым бо думцею думая кн(ѧ)ѕь
 высокого стола додумаетъ.
а с лихими думцами думаетъ
 i малого лишенъ будетъ





XXXIV. гл(аголе)тъ бо в мирских притчахъ.
не скотъ в скотѣ коѕа.
 не зверь в ѕверех.. еж.
нѣ рыба в рыбахъ. рак
 не птица во птицах нетопырь

не муж в мужехъ коимъ своя жена
 ωбладаетъ
нѣ жена в женах иже от своегω мужа
 бляд блядетъ
не работавъ работитъ
 иж(е) под жонъками воз воѕитъ






XXXV. дивнѣе дива, иже кто пωимаетъ
 жену злуωбраѕну прибытка ради




XXXVI. i видехъ жену злωобразну
приничюще къ ѕерцалѵ
 и мажущеся румянцемъ
 и рече еи не зри в ѕерцалω
 видети бо нелепо есть лица своего
 зане большую печал(ь) приимеши






ХХХVІІ. или речѣши женисѧ у богата
чести делѧ великие.
 тии пии и ѧж

то лѣпши ми вести волъ буръ в домъ свои.
нежели зла жена понята
волъ бо не молвитъ. ни зла мыслитъ
а зла жена бьема бесится. а кротима высится

в богатѣствѣ гордость вωсприимаетъ
а в убожес’тве iныхъ







 ——
XXXVIII. упωваемая купница бесовская.

что ес’ть жена зла мирскии мятѣжь
ωслѣпление уму
 началница всѧкои злобѣ
во ц(е)ркви бесωвская мыт’ница,
пωбωрница грехѵ засада сп(а)с(е)нию.





XXXIX. аще которыи мужь
 смотритъ на красωту женскую
и на ея ласковая словеса. и льстивая
 дела еѧ
 даи бо ему трѧсωвицою болети
 да будет проклятъ.




 iнω по сему братия разсмωтритѣ злу жену

и рече мужу своему
 г(о)с(по)д(и)нѣ мои светѣ очию моею
аз на тя г(о)с(поди)не мои возрети нѣ могу
 мне тогды вѕираю
 iбо умираютъ
и вωздерьжа ми уды тѣла моегω
 и поничю на ѕемлю








XLI. послушавше жены ап(о)ст(о)лъ павелъ
 рече
кр(е)стъ есть глава ц(е)рькви
 а мужь жене своеи
жены же у ц(е)ркви стоите молча
 но тωкмо вѕираитѣ на ωбраз б(о)жии
молящеся б(о)гу и с(вя)теи б(огороди)цы
а чему ся хотитѣ учити
 дома у мужеи своих.
а вы мужи по ѕакону водитѣ жены своя
понеж(е) не борѕо ωбрести жену добъру





XLII. добра жена венецъ мужу свωему
 и беспечалие.
а ѕлая жена иѕотщание дому.
 i лютая печаль
черьвъ древо тлитъ
 а злаѧ жена домъ мужа своего тѣряетъ
лутщи есть в утле лωдіи ездити
нежели женѣ таины своеѧ поведати
утла лωдия порты помочит
а зла жена жизнь всю мужа своег(о) погубитъ
лутщи есть камень долбити
 нежели зла жена учити

желѣѕо развариши. а злы жены не научиши






ХLIII. ѕла бо жена ни учениѧ слушаетъ
 ни ц(е)рк(о)вника чтитъ
ни б(о)га боится ни людеи стыдится.

но вся укωряетъ i вся ωсужаетъ.





XLIV. что льва злѣе в четвероногих.
 что змия лютее в полѕущихъ по ѕемли
 ——
боле женския ѕлωбы ничтω ж(е)
iсперьва женою прадетъ нашь адамъ
 из рая изгнанъ бысть
жены ради. иωсифъ прѣкрасныи
 в тѣмницу ѕатворен бысть
 ——


жены ради данила прор(о)ка в ровъ вверьже.
 и львове ему ноѕе лиѕаху
ω злое ωружие дьяволе
 стрела летяще с чемѣремъ.











XLV. некому же умрѣ ѕла жена.
ωн же по см(е)рти ича дети свои
 продавати.
 i людi реша ему чему продаешь дети свои

ωнъ ж(е) рече аще будутъ родилися
 в м(а)т(е)рь.
и ωни возврастутъ да меня продадутъ



XLVI. аще возвратимсѧ на предьняя слωвеса.
ни аѕъ бω кн(ѧ)же за море ходилъ
 ни ωт филωсофъ научихъся.
и бых яко пчела падаѧ пω различным цветомъ
 и совокупляя медьвеныи сотъ
тако и аз по мъногимъ кн(и)г(а)мъ.
 избираѧ сладость словесную и раѕумъ
 сωвокупихъ ѧкω в мехъ воды морския
 ——




ХLVII. да уже не многа







не ωтметаи беѕумнωму прямω безумию его
 да не подобенъ ему будеши
а юж бо предстану с нимъ глаголати
да нѣ буду яко мехъ утѣлъ
 роня богатество нѣимущимъ
да не уподоблюся жерновомъ
 ѧкω бо люди многи насыщаютъ.
а у собѣ не могутъ насытити



































.